                            LANDNÁMABÓK  (Sturlubók)

   --------------------------------------------------------------------------

     FORMÁLI

     Í aldarfarsbók þeirri, er Beda prestur heilagur gerði, er getið eylands
     þess er Thile heitir og á bókum er sagt, að liggi sex dægra sigling í
     norður frá Bretlandi; þar sagði hann eigi koma dag á vetur og eigi nótt
     á sumar, þá er dagur er sem lengstur. Til þess ætla vitrir menn það
     haft, að Ísland sé Thile kallað, að það er víða á landinu, er sól skín
     um nætur, þá er dagur er sem lengstur, en það er víða um daga, er sól
     sér eigi, þá er nótt er sem lengst. En Beda prestur andaðist sjö hundruð
     þrjátigi og fimm árum eftir holdgan dróttins vors, að því er ritað er,
     og meir en hundraði ára fyrr en Ísland byggðist af Norðmönnum.

     En áður Ísland byggðist af Noregi, voru þar þeir menn, er Norðmenn kalla
     papa; þeir voru menn kristnir, og hyggja menn, að þeir hafi verið vestan
     um haf, því að fundust eftir þeim bækur írskar, bjöllur og baglar og enn
     fleiri hlutir, þeir er það mátti skilja, að þeir voru Vestmenn. Enn er
     og þess getið á bókum enskum, að í þann tíma var farið milli landanna.

     FYRSTI HLUTI

     1. kafli

     Þá er Ísland fannst og byggðist af Noregi, var Adríánus páfi í Róma og
     Jóhannes eftir hann, sá er hinn fimmti var með því nafni í postuligu
     sæti, en Hlöðver Hlöðversson keisari fyrir norðan fjall, en Leó og
     Alexander son hans yfir Miklagarði; þá var Haraldur hárfagri konungur
     yfir Noregi, en Eiríkur Eymundarson í Svíþjóð og Björn son hans, en
     Gormur hinn gamli að Danmörk, en Elfráður hinn ríki í Englandi og
     Játvarður son hans, en Kjarvalur að Dyflinni, Sigurður jarl hinn ríki í
     Orkneyjum.

     Svo segja vitrir menn, að úr Noregi frá Staði sé sjö dægra sigling í
     vestur til Horns á Íslandi austanverðu, en frá Snæfellsnesi, þar er
     skemmst er, er fjögurra dægra haf í vestur til Grænlands. En svo er
     sagt, ef siglt er úr Björgyn rétt í vestur til Hvarfsins á Grænlandi, að
     þá mun siglt vera tylft fyrir sunnan Ísland. Frá Reykjanesi á
     sunnanverðu Íslandi er fimm dægra haf til Jölduhlaups á Írlandi (í
     suður; en frá Langanesi á norðanverðu Íslandi er) fjögurra dægra haf
     norður til Svalbarða í hafsbotn.

     Svo er sagt, að menn skyldu fara úr Noregi til Færeyja; nefna sumir til
     Naddodd víking; en þá rak vestur í haf og fundu þar land mikið. Þeir
     gengu upp í Austfjörðum á fjall eitt hátt og sáust um víða, ef þeir sæju
     reyki eða nokkur líkindi til þess, að landið væri byggt, og sáu þeir það
     ekki.

     Þeir fóru aftur um haustið til Færeyja; og er þeir sigldu af landinu,
     féll snær mikill á fjöll, og fyrir það kölluðu þeir landið Snæland. Þeir
     lofuðu mjög landið.

     Þar heitir nú Reyðarfjall í Austfjörðum, er þeir höfðu að komið. Svo
     sagði Sæmundur prestur hinn fróði.

     Maður hét Garðar Svavarsson, sænskur að ætt; hann fór að leita Snælands
     að tilvísan móður sinnar framsýnnar. Hann kom að landi fyrir austan Horn
     hið eystra; þar var þá höfn. Garðar sigldi umhverfis landið og vissi, að
     það var eyland. Hann var um veturinn norður í Húsavík á Skjálfanda og
     gerði þar hús.

     Um vorið, er hann var búinn til hafs, sleit frá honum mann á báti, er
     hét Náttfari, og þræl og ambátt. Hann byggði þar síðan, er heitir
     Náttfaravík.


